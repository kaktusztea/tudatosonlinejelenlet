Két éve, 2019-ben kezdtem bele egy korábbi előadásom cikksorozattá formálásába.
A Kaméleon magazin főszerkesztőjétől kaptam lehetőséget, hogy folytatásos formában megjelenjenek az írásaim.
A téma egyfajta „Privacy 1x1” volt, az informatikában nem jártas átlagembereknek – olvasmányos formában. Szabadságjogok, személyes adatok védelme, mentális hatások, tech óriások.

Idővel úgy éreztem, hogy más formában, egybegyúrva, formailag és tartalmilag is átszerkesztve is meg szeretném jeleníteni. Az új forma egy oktató célú kézikönyvet eredményezett, amelynek segítségével tanárok, diákok, informatikával nem foglalkozó, de aktív internethasználó emberek kaphatnak alapvető rálátást, hogy mi folyik az internet árnyékosabb részein miközben tucatnyi alkalmazást használva mi is aktívan kószálunk rajta.

A lenti linken található szöveg egy aktív, bővülő anyag, amit megpróbálok friss, aktuális formában tartani.
Mostani változata a teljes ismeretterjesztő részt tartalmazza, illetve a 7. fejezetben konkrét, gyakorlati megoldások találhatóak, amikkel komoly változásokat érhetünk el a személyes adataink védelmét illetően.

A következő hónapokban elkészül a 8. fejezet is, amiben a mobiltelefonjaink gyakorlati beállításait veszem majd végig, hogy ne kapjunk azonnal szárazbeton reklámot a pofánkba, ha elhaladunk egy barkácsáruház mellett :)

Nagy köszönet Kiss Orsinak és Kalmár Dávidnak a kiváló korrektúráért! Rá kellett jöjjek, hogy a kötőjelek nagyon hasonlítanak a közterület felügyelőkre: első ránézésre semmi keresnivalójuk nem lenne ott, ahol felbukkannak és értelmüket sem nagyon látjuk :)

A dokumentum mindenkori legfrissebb példánya innen tölthető le:
https://github.com/kaktusztea/tudatosonlinejelenlet/raw/master/FeketeBalint_Privacy_az_interneten.pdf
